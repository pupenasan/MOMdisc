[0 <--](0.md)   [Зміст](README.md)    [--> 1](1.md)

## Вступ

Ефективна робота виробничого підприємства можлива тільки за умов узгодженої роботи усіх задіяних бізнес- та виробничих процесів. Сьогодні необхідність швидкої адаптації під мінливі умови ринку, попит та номенклатуру продукції, потреба у простежуваності та в зменшенні собівартості потребують не тільки повної автоматизації процесів на кожному з рівнів керування, а й їх узгодження. На багатьох українських підприємствах, де процеси на організаційно-економічному рівні та на рівні керування виробництвом вже є автоматизованими, координація між службами проводиться за усними або письмовими розпорядженнями, дані передаються у вигляді документів. У багатьох випадках обмін інформації між рівнями реалізований, але це організовано індивідуально для кожного об’єкта, що є дуже трудомістким завданням. Така типова ситуація виглядає дивно, враховуючи що вже з 2000-го року існує стандарт, що означує правила інтегрування систем керування підприємством та виробництвом.

У той же час мало на яких підприємствах реалізовані системи керування виробничими операціями, або вони реалізовані тільки частково, або їх функції частково реалізовані в системах керування інших рівнів. Навіть при повній реалізації всіх функцій керування виробництвом, маючи на одному підприємстві «зоопарк» рішень від різних постачальників інформаційних систем (MES, EAM, LIMS, ERP), замовник не отримує цілісну систему керування. Стандарти ISA-95/IEC-62264 означує єдині правила такої взаємодії, тому в інтересах усіх гравців ринку – постачальників програмних засобів систем керування, інтеграторів і звичайно ж замовників – щоб він використовувався в якості спільного знаменника єдиної інформаційної системи підприємства. До появи стандарту рішення з інтеграції систем керування бізнес-процесами та систем керування виробничими операціями були індивідуальними для кожного виробництва, з власною термінологією, підходами та реалізацією. Крім того, що такі рішення були досить дорогими, виникала складність розширення таких систем при необхідності. Також ускладнювалась оцінка ефективності систем через відсутність спільних означень, а отже й можливості їх порівняння. Відсутність стандартної термінології, різнорідна організаційна культура та інші фактори спричиняли низький відсоток успішних проектів з інтеграції, а їх розробка тривала протягом багатьох років.

Мета дисципліни - засвоєння принципів побудови інтегрованих автоматизованих систем керування виробництвом, вивчення та опрацювання стандартів ISA-95/IEC-62264 та сучасних підходів побудови MES/MOM-систем. Предметом дисципліни є: принципи та методи побудови автоматизованих систем керування виробництвом, принципи проектування прикладного програмного забезпечення для засобів SCADA/HMI, MES для реалізації функцій керування виробництвом. Опанування дисципліни дозволить майбутнім фахівцям розробляти структуру та елементи MES/MOM-систем, підготовлювати програмні та апаратні засоби рівня SCADA/HMI до інтегрування в MES/MOM. 

Матеріал курсу побудований на представленні функцій, ресурсів та діяльностей систем MOM через призму моделей стандартів ISA-95/IEC-62264. Тим не менше в даному курсі лекцій для кращого розуміння наводяться приклади з конкретної системи MOM.